# Úvod do Linuxu

Máš mlhavou představu o operačním systému Linux? Víš, že znalost práce v
příkazové řádce Linuxu ti může otevřít dveře ke spoustě pracovních pozic v
mnoha IT firmách? Na workshopu si ukážeme zprovoznění Linuxu na Windows
díky WSL 2 a ukážeme si základy práce v příkazové řádce.

## Pro koho je workshop určen:

Workshop je vhodný především pro mírně pokročilé absolventky Digitálních
akademií, dlouhodobých kurzů nebo pro kohokoliv, kdo to myslí s Linuxem tak
vážně, že si ho už nainstaloval na svůj notebook. Znalosti jsou uplatnitelné
především pro uchazečky o práci v IT nebo pro aktivní uživatelky desktopových
prostředí na Linuxu, které by rády pronikly do tajů příkazové řádky.

Ať už hledáte práci v oblasti datové analýzy, webového vývoje nebo skriptování
automatizovaných testů, základní znalost práce na Linuxových serverech se vám
může hodit.

Díky těmto schopnostem se můžete ucházet o mnoho pracovních pozic, kde se
alespoň částečně Linux využívá. Nenechte se zmýlit tím, že by byl Linux
okrajová záležitost. Spousta firem jej používá jako serverový operační systém.
Tento workshop je vhodný pro každého, kdo čte v pracovních inzerátech položky
zmiňující Linux a rád by nějaké základy na pohovoru předvedl.

## Anotace:

Workshop si neklade za cíl obracet uživatele Windows na Linux. Je však nutné
nějakou podobu Linuxu na počítačích účastnic zprovoznit, aby si mohly
prostředí pro procvičování znalostí „odnést domů". K tomu mohou uživatelé
Windows využít funkcionalitu _Windows Subsystem for Linux (WSL)_. Pokud
přicházíte přímo s nainstalovaným Linuxem na notebooku, tento krok rovnou
přeskočíte :-). Stejně jako Linux je i MacOS operační systém _Unixového
typu_. Proto by většina příkazů probíraných na workshopu měla fungovat i na
počítačích Apple.

## Předpoklady:

Prerekvizitou workshopu je základní IT přehled. Měly byste bezpečně znát pojmy
jako _soubor_, _adresář_ a mít pořádek a přehled v adresářové struktuře ve
vašem domovském adresáři.

Uživatelé Linuxu a MacOS speciální požadavky řešit nemusí, ale pro uživatele
Windows je nezbytné mít nejaktuálnější updatované Windows (alespoň Windows
10), které již podporují **WSL 2** (_Windows Subsystem for Linux_ verze _2_).
Také bude potřeba mít k operačními systému Windows administrátorský přístup
(možnost instalovat programy).

## Agenda:

Během workshopu si zprovozníme Linux, tak abychom měli všichni stejnou
startovací čáru, na které začneme.

  * Společně si nainstalujeme _WSL 2_ a zprovozníme Linux na Windows
  * Povíme si něco o výhodách práce v příkazové řádce
  * Naučíme se spolehlivě procházet adresářovou strukturu, vytvářet adresáře, přesouvat kopírovat soubory. Budeme znát pojmy jako _absolutní a relativní cesta_
  * Ukážeme si typické příklady práce v příkazové řádce, se kterými uživatel Linuxu přichází do styku
  * Představíme si výhody a rychlost zpracování textových souborů
  * Některé činnosti si zautomatizujeme

## Co s sebou:

  * Notebook včetně napájecího zdroje
  * Myš (není úplně nutná, ale bude se ti s ní pracovat lépe)
  * Papír a tužku k psaní poznámek, pokud jste na to zvyklí
  * Dobrou náladu!

## Výsledek:

Na konci workshopu byste měly získat představu, jestli cesta Linuxu je pro vás
to pravé a jestli v ní chcete pokračovat.

